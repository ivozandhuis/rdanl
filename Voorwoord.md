Voorwoord {#voorwoord}
=====================

Om bibliografische beschrijvingen van het **tijdperk van de kaartenbak** naar dat van **linked data** te brengen, en zo een **breed scala aan gebruikerswensen** te kunnen ondersteunen, daar is een nieuw fundament voor nodig. De door de [RDA Steering Committee](http://www.rda-rsc.org) beheerde catalogiseerstandaard **RDA** (*Resource Description and Access*) en daarmee het onderliggende conceptuele model [[IFLA-LRM]], biedt dit.

RDA heeft een grote uitdrukkingskracht, is flexibel, en toepasbaar in traditonele catalogiseersystemen én in linked data-voorzieningen. Een keerzijde hiervan is een hoge complexiteit. Om RDA in te kunnen zetten is daarom doorgaans een **toepassingsprofiel** onmisbaar. Een toepassingsprofiel vereenvoudigt de implementatie binnen een specifiek domein, door het bieden van **een passende selectie van elementen uit de standaard**, voorzien van **implementatie-voorbeelden**, **aanvullende richtlijnen** en **uitleg**.
 
Dat is wat ook dit RDA-toepassingsprofiel biedt. De horizon is het gebruik voor het beschrijven van de **Nederlandse bibliografie**, in deze fase nog beperkt tot monografieën, waaronder ook luisterboeken.

Dit profiel richt zich op een **brede groep gebruikers**. Van catalografen in tradtionele, op *records*-gebaseerde catalogiseersystemen, die als eerste stap metadata willen verrijken om **RDA-entiteiten herkenbaar** te kunnen maken, via metadata-specialisten, die **systemen op RDA willen aansluiten**, tot aan ontwikkelaars uit de wereld van **linked data-gebaseerde integratievoorzieningen**.

Dit RDA-toepassingsprofiel is opgesteld door Sita Bhagwandin, Djoke Dam, Meta van der Waal-Gentenaar, Erik Vos, René Voorburg en Brigitte den Oudsten van de [KB | nationale bibliotheek](https://www.kb.nl/), in opdracht van [Netwerk Digitaal Erfgoed](https://netwerkdigitaalerfgoed.nl) en met financiële steun uit programmalijn [Verbonden Digitaal Erfgoed](https://www.stichtingpica.nl/programmalijnen/verbonden-digitaal-erfgoed/) van [Stichting PICA](https://www.stichtingpica.nl/).
